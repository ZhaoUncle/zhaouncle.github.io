# 陶渊明


<!--more-->

# [陶渊明](https://so.gushiwen.org/authorv_07d17f8539d7.aspx)

> 陶渊明（约365～427年），字元亮，晚年更名潜，字渊明。别号五柳先生，私谥靖节，世称靖节先生。浔阳柴桑人（今江西九江）人。东晋末到刘宋初杰出的诗人、辞赋家、散文家。被誉为“隐逸诗人之宗”、“田园诗派之鼻祖”。是江西首位文学巨匠。曾任江州祭酒、建威参军、镇军参军、彭泽县令等职，最末一次出仕为彭泽县令，八十多天便弃职而去，从此归隐田园。他是中国第一位田园诗人，被称为“古今隐逸诗人之宗”，有《陶渊明集》。

## [形影神三首](https://so.gushiwen.org/shiwenv_2106d9eb8efc.aspx)

> 贵贱贤愚，莫不营营以惜生，斯甚惑焉；故极陈形影之苦，言神辨自然以释之。好事君子，共取其心焉。
>
> 形赠影
>
> 天地长不没，山川无改时。
> 草木得常理，霜露荣悴之。
> 谓人最灵智，独复不如兹。
> 适见在世中，奄去靡归期。
> 奚觉无一人，亲识岂相思。
> 但余平生物，举目情凄洏。
> 我无腾化术，必尔不复疑。
> 愿君取吾言，得酒莫苟辞。
>
> 影答形
>
> 存生不可言，卫生每苦拙。
> 诚愿游昆华，邈然兹道绝。
> 与子相遇来，未尝异悲悦。
> 憩荫若暂乖，止日终不别。
> 此同既难常，黯尔俱时灭。
> 身没名亦尽，念之五情热。
> 立善有遗爱，胡为不自竭？
> 酒云能消忧，方此讵不劣！
>
> 神释
>
> 大钧无私力，万理自森著。
> 人为三才中，岂不以我故。
> 与君虽异物，生而相依附。
> 结托既喜同，安得不相语。
> 三皇大圣人，今复在何处？
> 彭祖爱永年，欲留不得住。
> 老少同一死，贤愚无复数。
> 日醉或能忘，将非促龄具？
> 立善常所欣，谁当为汝誉？
> 甚念伤吾生，正宜委运去。
> 纵浪大化中，不喜亦不惧。
> 应尽便须尽，无复独多虑。


